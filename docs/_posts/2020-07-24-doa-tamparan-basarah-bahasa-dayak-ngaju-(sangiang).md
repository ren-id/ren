# Doa Tamparan Basarah huang Bahasa Dayak Ngaju (Basa Sangiang)

Inanjuri-ku ganan tandak balua bulau pantar tatah, bahanjung rabia sadurin guntum.

Bahi-bahing panganak andau balua parung hai malabehu benteng, bahanjung siru datuh marantau ruang, je gantung pahalendang, tinggi pahalingei.

Bambahingan panyandai bulan nehus siru sari pangku, palus nyalumu ambun tilap telu puluh, manehus enun lime balas hatalamping, halawu Tumbang Lawang Langit.

Ganan tandakku namuei nuking uju lawang langit, halawu Tasik Malambung Bulau, harende Laut Bapantan Hintan, ganan tandakku malungkah Tasik Malambung Bulau, murik Batang Danum Mendeng Ngatimbung Langit sembang Hulu Banyahu Bulau babalang Balai Bulau Napatah Hintan, balai padadusan Ranying Hatala Langit je hai kuasa belum, datuh japa jimat maharing.

Kangkarungut ganan tandak janjaruman karangkan lingun ikei pantai kalunen, nalatai tisui Luwuk Kampungan Bunu. Bau ambun alem etuh ikei tingang hakampeleng renteng, tambun randan hapampungan lingkat mijen labehun parung, hambekan katun ikei manaharep tuntang manyarah panatau Sangku Tambak Raja je gantung pahalendang, tinggi pahalingei, basuang behas manyangen tingang, bahalap ngarambang giling pinang, ihambalat rukun tarahan, ineras bulau hambaruan ije bangkusan timpung, basingah bulau pungkal raja, maluhing dandang tingang ije kadandang, inyarah hapan ikei balaku asi belum, palakuan awat maharing umba bitim je puna hai kuasam belum, datuh japa jimat maharing, mahunjun bara raja awang beken.

Balaku tinai Ranying Hatala Langit, Raja Tuntung Matan Andau, Tuhan Tambing Kabunteran Bulan, Jata Balawang Bulau, Kanaruhan Bapager Hintan, nuntun hayak mamberkat kare taluh gawin ikei handiai mangat uras tau manjadi kilau gawin Ranying Hatala Langit manjadian taluh handiai sahapus Pantai Danum Kalunen junjun helu huran, hayak mujan Nyalung Kaharingan Belum, nantisan Guhung Panaling Aseng akan ikei handiai.

Mangat ikei handiai sama tau belum panjang umur, batuah marajaki huang batang danum injam tingang, rundung nasih nampui burung tuh. Kea uka ikei penyang hinje simpei paturung humba tamburak akan tanggeran lewu mandereh danum, panangkilik rundung hapamantai tambun belum tatau sanang, haring manggigih tingkah lawang baun andau masi, mawat, mampahayak, tuntang mangejau ikei handiai bara kare riwut peres baratus gangguranan ara, sampar saribu sabutan biti.

Dia panjang riwut rawei hajamban bahing ganan tandak, isen ambu saruhin tisui babalang labatan ganan kandayung, mating nduan tahanjung palus nende-ku mijen panyalampai.

Palus buli ganan tandakku, buli batambang salumpuk entang, mules labatan ganan kandayungku mulang nantakep tanterus tuyang. Buli ganan tandakku, buli bulau pantar tatah, mules labatan kandayungku nyuruk rabia sadurin guntum.

Kuruk hambaruan ikei handiai buli, buli nyelem behas bangkusan timpung mangat hariten halawu benteng, barintih nduan hila upun tundu, buli hayak kapintar, kaharati, panyalembang untek, panarang atei, parentas rawei, paharus jalan parajang hukum, huang aram tuntang kuasam ikei balaku. Sahi.
